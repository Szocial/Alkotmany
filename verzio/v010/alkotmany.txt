====== Alkotmány ======

Az Emberi és Közösségi jogok és kötelességek alapvető dokumentuma.

===== Bevezető =====

Mi, akik hozzájárulunk ennek az Alkotmánynak az elkészítéséhez és elterjesztéséhez,
azért hoztuk ezt létre, tartjuk karban, és vesszük figyelembe a mindennapjainkban,
mert
- elégedetlenek vagyunk azzal, ahogyan közös ügyeinkben a fejünk felett döntenek, és
- tenni akarunk azért, hogy az emberek kezükbe vehessék sorsuk alakítását, ezért

az alábbiakat tartjuk fontosnak elmondani az emberek egymáshoz és a Természethez való viszonyáról:

===== Jogok és kötelességek =====

Tekintettel arra, hogy a világon a béke és a jólét alapja az emberek összefogása,
Tekintettel arra, hogy az emberek összefogásának alapja egymás jogainak kölcsönös elismerése és tiszteletben tartása,
Tekintettel arra, hogy a hatékony összefogáshoz szükséges a játékszabályok lefektetése és betartása,
Tekintettel arra, hogy az ember közösségi lény,
Tekintettel arra, hogy minden közösség jogai az azt alkotó emberek jogaiból erednek,
Tekintettel arra, hogy az emberek képesek a saját érdekeik átgondolására és képviseletére,
Tekintettel arra, hogy a közösség döntése bölcsebb az egyén döntésénél,
Tekintettel arra, hogy az információ megosztása nem jár az információtól való megfosztással,
Tekintettel arra, hogy a közös döntéseket a jelenlegi módszereknél igazságosabban és hatékonyabban meg lehet hozni,
Tekintettel arra, hogy a Természet kincseit, különösen annak életközösségeit, a vizeket, a termőföldet, a levegőt és a föld kincseit ajándékként, használatra kaptuk,

Az emberek és csoportok jogairól vallott nézeteinket az alábbiakban nyilvánítjuk ki:

==== Emberi jogok és kötelességek ====

Minden ember egyenlő, és azonos alapvető jogokkal bír.
Minden embernek és közösségnek kötelessége minden ember jogait elismerni, figyelembe venni, és megvédeni.
Az emberi jogokat csak más emberek jogainak védelmében, a legkisebb szükséges mértékben szabad korlátozni.

=== Az Ember jogai ===

== Elidegeníthetetlen jogok ==

Minden embernek elidegeníthetetlen joga van
 - az élethez,
 - a méltósághoz,
 - a véleményéhez és világnézetéhez,
 - a jogai védelméhez.

== Alapvető jogok ==

Mindenkinek joga van
 - a szabadsághoz,
 - a személyes biztonsághoz,
 - a magánélethez, 
 - a családhoz,
 - a tudáshoz és információhoz,
 - a véleménye kimondásához,
 - a magántulajdonhoz,
 - az egyenlő bánásmódhoz,
 - megválasztani, hogy mely közösségekhez kíván, vagy nem kíván tartozni,
 - a pihenéshez és a szabadidőhöz,
 - a Természethez.

Senkit sem szabad
 - kínozni,
 - rabszolgaságban vagy szolgaságban tartani,
 - kegyetlen, embertelen vagy lealacsonyító bánásmódnak még büntetésből sem alávetni.

== A jóléthez való jog ==

A rendelkezésre álló erőforrások által lehetővé tett szinten mindenkinek joga van
 - az élethez szükséges élelmiszerhez, ivóvízhez, tiszta levegőhöz és lakáshoz,
 - az egészséghez és egészségügyi ellátáshoz,
 - a segítséghez, ha bajba jut.

Az élethez szükséges élelmiszerből, ivóvizből és levegőből senki nem használhat el többet a szükségleteinél,
azokat nem sajátíthatja ki, pusztíthatja el, vagy teheti használhatatlanná.

A Természet kincseit senki nem tulajdonolhatja, és mindenkinek kötelessége védeni, felelősséggel használni őket abból a célból, hogy a következő nemzedékeknek jó állapotban adhassuk tovább.

=== Emberi kötelességek ===

Mindenkinek kötelessége
 - minden más ember jogainak tiszteletben tartása,
 - az elesettek, önhibájukon kívül bajba jutottak segítése,
 - saját tudásának és képességeinek folyamatos fejlesztése,
 - a közösen használt erőforrások, különösen a Természet tiszteletben tartása és védelme,
 - az aktív részvétel mindazokban a közösségekben, amelynek tagja,
 - a közösség által ráruházott feladatok, tisztségek jó gazdaként való ellátása, vagy ha erre nem képes, a feladat/tisztség visszaadása

==== A közösségek jogai és kötelességei ====

Minden közösség jogai az azt alkotó emberek jogaiból, kötelességei a közösséget alkotó emberek akaratából erednek.

A közösségeknek jogai és kötelességei vannak a közösséget alkotó emberekkel, más közösségekel és a közösségen kívüli emberekkel szemben.

Az állam a közösségnek egy olyan formája, amely a tagjai számára elengedhetetlen erőforrásokat ellenőriz, amelyekhez azoknak joga van.

A közösség feladatait végső soron annak tagjai látják el.
Egy közösség akkor működik jól, ha azt tagjai jól építették fel, és elegendő energiát fordítanak a működtetésére.
Ezért az a közösség, amely kirívó módon nem teljesíti a kötelességeit, elveszti jogát a közösségként való elismeréshez.

=== A közösségek jogai ===

A közösségnek joga van
 - a közösségként való elismeréshez
 - vezetőt, tisztségviselőket, megbízottakat (továbbiakban: tisztviselőket) választani, azokat valamilyen feladattal megbízni, és visszahívni
 - a tagok közös akarata alapján ráruházott jogokat gyakorolni, erőforrásokat ellenőrizni
 - a közösség tagjainak, illetve erőforrásait használó emberek jogait korlátozni, amennyiben:
   - ez az emberi jogok, különösen a közösség tagjai jogainak védelme érdekében történik, és
   - nem korlátoz elidegeníthetetlen jogot, és
   - a közösség tagjai a korlátozás jogát
     - közös akarattal,
     - a korlátozást indokló körülmények és események meghatározása mellett,
     - a korlátozás elrendeléséhez szükséges folyamatok meghatározásával,
     - a jogaiban korlátozandó ember védekezését lehetővé módon
     ruházták a közösségre, és
   - a jogok korlátozásának szükségessége a korlátozás mértéke által megkövetelt bizonyossággal nyilvánvaló, és
   - csak olyan mértékben korlátoz jogot, amelynek jóvátételére a közösségnek lehetősége van.

== A közösségek tagsága ==

Minden közösségnek joga van
 - befogadni a közösség céljaival egyetértő embereket.
Amennyiben a közösség nem ellenőriz olyan erőforrást, amelyhez az egyénnek joga van,
 - elutasíthatja a közösség céljaival egyet nem értő jelentkező befogadását,
 - a tagjai közül kivetheti azt, aki a közösség alapvető céljait veszélyezteti.

=== A közösségek kötelességei ===

A közösség kötelességei:
 - az emberi jogok elismerése, tiszteletben tartása és védelme, úgy a közösség tagjaival, mint más emberekkel szemben,
 - más közösségek közösségként való elismerése,
 - a tagok közös akarata alapján ráruházott jogok gyakorlása a közösség tagjaival, más közösségekkel vagy emberekkel szemben,
 - az ügyeket előre, közös akarattal, az egyenlő bánásmód igényét figyelembe véve meghatározott módon intézni,
 - elfogadni más közösségek közbenjárását azokban az ügyekben, amelyekben a közösség és a közbenjáró közösség valamely tagja érintettek, és a közbenjáró közösséget erre a tagjai felhatalmazták
 - a tisztviselők számára a rájuk bízott feladatok elv;gzéséhez szükséges erőforrásokat biztosítani,
 - elfogadni ha a tisztviselő visszaadja a megbizatását,
 - a rá bízott erőforrásokkal jó gazdaként bánni.


===== Viszonyok és folyamatok =====

Tekintettel arra, hogy a Természet törvényei minden élő és élettelen dologra, annak erről alkotott esetleges véleményétől függetlenül érvényesek,
és különös tekintettel az alábbi törvényszerűségekre:
 - a Föld erőforrásai végesek,
 - az Ember a Természet szerves része,
 - az emberek túlnyomórészt az erkölcsi normáknak megfelelően viselkednek, de a jogtalan előny szerzésének lehetősége néhányakat letéríthet a helyes útról,
 - a csillapítatlan pozitív visszacsatolás szétveti azt a rendszert, amelyben keletkezik,
 - létezik módszer a közösség tagjai számára legelfogadhatóbb döntés kiválasztására, amelynek neve Condorcet módszer,
 - az egyes ember információfeldolgozó képessége véges, amely megmutatkozik abban is, hogy véges méretű közösségekben tud hatékonyan együttműködni,

az alábbi szabályokban látjuk az önmagával és a Természettel békés, teremtő viszonyban élő emberi közösség megteremtésének zálogát:

 - az emberi faj fennmaradása, és ezért a Természet védelme előnyt kell élvezzen minden más szempont felett, az elidegeníthetetlen emberi jogok kivételével,
 - az emberi közösségek olyan alapközösségekből épüljenek fel, amelyek méretükből adódóan képesek a hatékony együttműködésre,
 - a nagy méretű közösségek működtetésében különösen el kell kerülni a pozitív visszacsatolásos folyamatokat, ezért
   - a döntéshozatal folyamán
     - a döntéseket minden érdekelt véleményét figyelembe véve, a fontos döntéseket Condorcet módszerrel, közvetlen szavazással kell meghozni,
     - a döntéseket olyan alapossággal kell előkészíteni, amennyire azt a rendelkezésre álló idő lehetővé teszi,
     - a megfelelő jel-zaj viszony érdekében:
       - a csoport döntési alternatívát csak elegendően nagy tagszámú közösségtől, vagy arra felhatalmazott tisztviselőtől fogadjon be,
       - a közösség elegendő mennyiségű tagját tartalmazó közösségtől érkező döntési alternatívát a közösség köteles befogadni,
       - a befogadott döntési alternatívák érdemi elemzéséhez és pontosításához az alternatívát benyújtó csoport számára erőforrásokat kell biztosítani,
     - a döntések előkészítésekor vizsgálni kell, hogy azok
       - hozzájárulnak-e pozitív visszacsatolásos folyamatokhoz, vagy 
       - lehetővé teszik-e a visszaéléseket, különösen a koncentrált erőforrásokkal vagy jogokkal felruházott tisztségviselők számára,
     - a döntések előkészítésekor biztosítani kell azt, hogy a döntéshez szükséges információk, mindenkihez eljussanak, különösen
       - a döntés emberi jogokra és a Természetre gyakorolt hatásai,
       - a döntés végrehajtásához szükséges erőforrások, és azok biztosításának javasolt módja,
       - az egyes döntési lehetőségek összehasonlítása,
       - a döntés által bármilyen módon érintettek álláspontja.
     - a döntéseket úgy kell előkészíteni, hogy a választható lehetőségek tartalmazzanak minden ésszerű alternatívát, és a felkínált alternatívák mennyisége áttekinthető legyen,
     - lehetővé kell tenni, hogy aki egy kérdésben nem érzi megfelelően informáltnak magát, az saját elhatározása alapján másra ruházza át a kérdésben a szavazazatát, vagy ne szavazzon,
   - a működés folyamán
     - a csoport arra kijelölt tisztségviselőinek feladata legyen
       - a csoport folyamatainak vizsgálata abból a szempontból, hogy
         - hozzájárulnak-e pozitív visszacsatoláshoz vagy
         - lehetővé tesznek-e visszaéléseket,
         - gátolják-e a döntéshozatallal kapcsolatos szempontok érvényesülését
       - a tisztviselők tevékenységének ellenőrzése
       - az ilyenre utaló, bárhonnan érkező jelzések érdemi vizsgálata
       - javaslattétel a folyamatok javítására
     - a közösség által kezelt minden nem személyes adat könnyen elérhető legyen bárki számára,
     - lehetőség legyen a tisztviselők döntéseinek felülbírálatát kérni, ahol a fontos ügyekben a végső felülvizsgálati fórum a közösség egésze,
     - a tisztviselők saját emberi jogaikkal (különösen a tulajdonhoz és a szabadsághoz való jogukkal) felelnek a szabályok betartásáért, és mások jogainak tiszteletben tartásáért,
     - a tisztviselők kérhetik, a különösen nehéz és nem egyértelmű ügyekben kötelesek kérni a közösség döntését, amely azt fontos döntésként kezeli.


